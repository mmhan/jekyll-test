---
layout: post
title: Freedom From Fear
date: 2012-02-13 00:28:44.000000000 +06:30
categories:
- Readings
- Writings
tags:
- MM
status: publish
type: post
published: true
wp_meta:
  _edit_last: '1'
  brunelleschi_featured_post_position: left
  brunelleschi_featured_post_width: 1/4 Width
wp_author:
  login: mmhan
  email: mmhan2u@gmail.com
  display_name: Mike Han
  first_name: Mike
  last_name: Han
excerpt: !ruby/object:Hpricot::Doc
  options: {}
---
<p>[caption id="attachment_544" align="alignleft" width="256"]<img class="size-full wp-image-544" title="Freedom from Fear by Aung San Suu Kyi" src="assets/8503415.jpg" alt="Book Cover" width="256" height="400" /> Freedom from Fear[/caption]</p>
<p>လွန်ခဲ့တဲ့ လေးငါးလခန့်က ကျွန်တော်နှင့်အတူ သူငယ်ချင်း အချို့တို့ ဒီစာအုပ်ကလေးကို အတူတူဖတ်ကြဖို့ စဉ်းစားမိကြတယ်။ ဒေါ်အောင်ဆန်းစုကြည့်ရဲ့ ရှားရှားပါးပါး ဒီစာအုပ်ကို အတူ တစ်လအတွင်း ဖတ်ကြမယ်၊ ဖတ်လို့ပြီးချိန်မှာ အတူတူ ထင်တာမြင်တာလေးတွေ notes လေးတွေ စသဖြင့် ဖလှယ်ကြမယ် တိုင်ပင်ကြမယ်ပေါ့။ ကျွန်တော်ကိုယ်တိုင် အနေနဲ့ကတော့ အဲ့ဒီ့ အပြင်ကို ဒေါ်အောင်ဆန်းစုကြည်ကို ကိုယ်တိုင် တွေ့ခွင်ဆုံခွင့် သိရှိခွင့်မရှိတဲ့ အချိန်မှာ အန်တီစုရဲ့ အာဘော်ကနေတစ်ဆင့် စိတ်နေစိတ်ထား၊ သဘောသဘာဝတွေကို သိချင်တာက တစ်ကြောင်း၊ အန်တီစုရဲ့ နိုင်ငံရေးမူဝါဒကို လေ့လာချင်တာက တစ်ကြောင်းလဲပါတယ်လို့ ပြောရမှာဖြစ်ပါတယ်။ စဖတ်ပြီး နည်းနည်းအကြာမှာ ကျွန်တော်တို့ ပထမဆုံး အမြင်မှန်ရလာတာကတော့ တစ်လတည်းနဲ့ အပြီး မဖတ်နိုင်ဘူးဆိုတာပါပဲ။ Library ကငှားထားတဲ့ စာအုပ်ကို အချိန်လည်းကောင်းကောင်း ပေးပြီး မဖတ်နိုင်တာနဲ့ တစ်လပြည့်လို့ ရက်စေ့တော့ ရှုံ့ မဲ့မဲ့နဲ့ ပြန်အပ်လိုက်ကြပြီး ကျွန်တော်တို့ အစီအစဉ်လေးပျက်ခဲ့ရပါတယ်။</p>
<p>ဒါပေမယ့် စာအုပ်အပြီးထိ ဖတ်ချင်တဲ့ စိတ်က မပြေသေးလေတော့ နောက်သုံးပါတ်လောက် အကြာမှာ ကျွန်တော်အဲ့ဒီ့ စာအုပ်ကို အပိုင်ဝယ်ပြီး ပြန်ဆက်ဖတ်ဖြစ်ခဲ့ပါတယ်။ ဒီ Post မှာ ကျွန်တော်ရေးမယ့် အကြောင်းအရာကတော့ ဒီစာအုပ်ရဲ့ Review ဆိုတဲ့ သဘောမျိုးရယ်၊ ကိုယ်တိုင်တွေ့ရှိခံစားရတဲ့ အမြင်လေးတွေရယ်ကို ပြန်လည်တင်ဆက်ပေးသွားမှာဖြစ်ပါတယ်။ ကိုယ်တိုင်စာဖတ်တမ်းမရင့်သေးတာကတစ်ကြောင်း၊ ဒီလို Review ရေးကျင့် မရှိတာက တစ်ကြောင်းကြောင့် အဆင်မပြေတာများရှိခဲ့ရင် ခွင့်လွှတ်ကြပါလို့…</p>
<p><!--more--></p>
<p>ဒေါ်အောင်ဆန်းစုကြည်၏ Freedom From Fear စာအုပ်ဟာ ၁၉၉၁ ခုနှစ်တွင်း ပထမဆုံး အကျယ်ချုပ် အဖမ်းခံထားရစဉ်မှာ ထွက်ရှိခဲ့တာဖြစ်ပါတယ်။ ဒီစာအုပ်ကို ထုတ်လုပ်နေဆဲ အချိန်မှာပဲ ဒေါ်အောင်ဆန်းစုကြည်ဟာ Nobel ဆုကို ရရှိခဲ့ပြီး၊ နိုင်ငံတကာမှ ဖတ်ရှုခဲ့သူအများအပြားရှိခဲ့ရာ ဒီစာအုပ်ကို ၁၉၉၅ ခုနှစ်မှာ နောက်တစ်ကြိမ် အခြားစာစုများ ပိုမိုထည့်သွင်းကာထုတ်ခဲ့ပြီး ထပ်မံရိုက်နှိပ်ခဲ့ပါတယ်။ ကျွန်တော်ဖတ်တဲ့ စာအုပ်ကတော့ ၂၀၁၀ ခုနှစ်မှာ နောက်တစ်ကြိမ် ထပ်မံထုတ်ခဲ့တဲ့ စာအုပ်ဖြစ်ပါတယ်။</p>
<p>ဒီစာအုပ်မှာ အဓိက အပိုင်းသုံးပိုင်းပါပါတယ်။</p>
<p>အမွေ (Inheritance) လို့ ခေါင်းစဉ်တပ်ထားတဲ့ ပထမပိုင်းမှာ အန်တီစု Delhi University, Oxford နှင့် University of London တို့တွင် ပညာသင်ကြားစဉ်တွင် ပြုစုရေးသားခဲ့သောစာများဖြစ်တဲ့၊ “My Father”, “My Country and People”, “Intellectual Life in Burma and India under Colonialism” နဲ့ “Literature and Nationalism in Burma” တို့ပါဝင်ပါတယ်။</p>
<p>ရုန်းကန်မှု (The Struggle) လို့ ခေါင်းစဉ်တပ်ထားတဲ့ ဒုတိယပိုင်းမှာတော့ အောင်ဆန်းစုကြည်ရယ်လို့ နိုင်ငံတကာမှ သိလာခဲ့တဲ့ ၁၉၈၈မှသည် မနှောင်းမလင့်ခင်အချိန်အထိ ရေးသားခဲ့သောစာများ၊ ဟောကြားခဲ့သော မိန့်ခွန်းများ၊ နိုင်ငံတကာမှ အစည်းအဝေးများ နှင့် သင်ခန်းစာများ (Lectures) များမှာ ပို့ချခဲ့တဲ့စာများအပြင်၊ ဖြေဆိုခဲ့သော အင်တာဗျူးများလဲပါဝင်ပါတယ်။</p>
<p>အသိအမှတ်ပြုမှု (သို့) သုံးသပ်မှု ဝေဖန်မှုလို့ သဘောယူလို့ရနိုင်တဲ့ နောက်ဆုံး တစ်ပိုင်း (Appreciation) မှာတော့ အခြား စာရေးသူများမှ အန်တီစုအား ငယ်ရွယ်စဉ်အချိန်မှာ သိရှိခဲ့သူတို့ အမြင် သူငယ်ချင်းတစ်ယောက်၊ မိတ်ဆွေတစ်ယောက်အနေဖြင့် ထိတွေ့ဆက်ဆံခဲ့ရပုံ၊ ၁၉၈၈နောက်ပိုင်း နိုင်ငံသားတိုင်း၏ ဒီမိုကရေစီရေးအတွက် ကြိုးပမ်းရာတွင် မြင်ရပုံတို့ကို တင်ဆက်ထားတာကိုတွေ့ရပါတယ်။</p>
<p>—</p>
<p>စာအုပ်၏ ရည်ရွယ်ချက်ကို ပြောပါဆိုလျှင် စာရေးသူ၏ ရည်ရွယ်ချက်ထက် စာတည်းဖြတ်သူ ဒေါ်အောင်ဆန်းစုကြည်၏ အမျိုးသား Michael Aris ၏ ရည်ရွယ်ချက်ကို အရင် ပြောရမှာဖြစ်ပါတယ်။ Michael ဟာ ၁၉၉၁နှစ်တွင် မိမိ၏ အမျိုးသမီးဖြစ်သူ အကျယ်ချုပ်ခံနေရချိန်မှာ နိုင်ငံတွင်းမှ ကြိုးပမ်းမှုတွေကို နိုင်ငံတကာမှာ ပိုမိုသိရှိအလေးထားပြီး ဇနီးဖြစ်သူ၏ ရည်မှန်းချက်ဖြစ်တဲ့ မြန်မာနိုင်ငံ ဒီမိုကရေစီရရှိရေး အထောက်အကူဖြစ်စေရန်ဆိုတဲ့ ရည်ရွယ်ချက်ကို သုံးသပ်ရပါတယ်။ ဒါ့ကြောင့် အပိုင်းသုံးပိုင်းခွဲကာ မြန်မာနိုင်ငံနှင့် နိုင်ငံ၏ သမိုင်းကြောင်းအား ဒေါ်အောင်ဆန်းစုကြည်၏ အာဘော်မှတစ်ဆင့် စတင်မိတ်ဆက်ခြင်းကတစ်ပိုင်း၊ သူမ၏ မြန်မာနိုင်ငံအတွင်း ကြိုးပမ်းဆောင်ချက်များကို တစ်ပိုင်း နှင့် အများသူငါတို့၏ သုံးသပ်ချက်များကို တစ်ပိုင်းခွဲကာ သွယ်ဝိုက်၍ စာဖတ်သူအနေနှင့် ဒေါ်အောင်ဆန်းဆုကြည်၏ ယုံကြည်ချက်၊ ကြိုးပမ်းချက်များကို နားလည်နိုင်အောင် ‘ကျ’လောက်အောင် တင်ဆက်သွားခြင်းဖြစ်ပါတယ်။</p>
<p>စာရေးသူ ဒေါ်အောင်ဆန်းစုကြည်အနေနှင့် ပထမပိုင်းမှာ ပညာရပ်ဆန်ဆန် လေ့လာသုံးသပ်ချက်များကို တင်ပြသွားခြင်းသာဖြစ်ပါတယ်။ ဒုတိယပိုင်းကတော့ ဗိုလ်ချုပ်၏ သမီးအနေနှင့် နိုင်ငံတစ်ဝန်းမှ ပြည်သူများအားကိုးလာချိန်မှာ နိုင်ငံရေးအဖွဲ့အစည်းများနှင့် ကင်းရှင်းပြီး အာဏာရရေးအတွက် မဟုတ်ပဲ ပြည်သူ့အရေးအတွက် လုပ်ကိုင်ဆောက်ရွက်ရာ ကာလဖြစ်ပါတယ်။ အများစုသောစာစုများသည် စာအုပ်တစ်ခုအနေနှင့် ဖတ်ဖို့ရာမဟုတ်ပဲ၊ ဟောပြောပွဲတွင် ဟောပြောမှုအလျောက် ပရိသတ်ကို အားပေးဆွဲဆောင်ကာ လမ်းကြောင်းမှန်သို့ ဆွဲတင်သည့် မိန့်ခွန်းများ၊ နိုင်ငံတကာ အဖွဲ့အစည်းများသို့ တကယ့်ဖြစ်ရပ်များကို အခြေခံကာ အဖြစ်မှန်ကို တင်ပြပြီး အကူအညီလိုအပ်မှုကို တောင်းခံခဲ့တဲ့ ပေးစာများတို့ ဖြစ်ပါတယ်။</p>
<p>တကယ်တမ်းဆိုရမည်ဆိုလျှင် အန်တီစုအနေနှင့် ထိုစာများရေးခဲ့စဉ်၊ မိန့်ခွန်းများ ပြောခဲ့စဉ်၊ အင်တာဗျူးများဖြေခဲ့စဉ် အချိန်က ယခုကဲ့သို့ စာအုပ်တစ်ခုတည်းတွင် ပေါင်းစုကာ ပါလာစေရန်ဟူပြီး ကြိုတင်သိရှိခဲ့ခြင်းမရှိခဲ့နိုင်ပါ။ ထိုသို့ပါလာရန် ပြင်ဆင်မှုမရှိခဲ့ပဲ အခြေအနေအလိုက် ပြောဆိုရေးသားခဲ့မှုတွေသာ ဖြစ်ကြောင်းကို စာစုတစ်ခုနှင့်တစ်ခုအကြား စာအရေးအသား ကွာခြားမှု၊ တင်ဆက်သော ပရိသတ် (audience) ပေါ်မူတည်ကာ ပြောဆိုသည့် ရှုထောင့် ကွာခြားမှုတို့ကိုတွေ့နိုင်ပါတယ်။</p>
<p>UK မှ Penguin Publishing House မှ English ဘာသာနှင့်ထုတ်လုပ်ပြီး ဖြန့်ဝေခဲ့ခြင်းဖြစ်ရာ စာအုပ်မှာ မြန်မာနိုင်ငံတွင်းနေ ပြည်သူများထက် နိုင်ငံတကာရှိ ပညာရှင်များ၊ ပညာတတ်များနှင့် နိုင်ငံရေးစိတ်ဝင်စားသူများကို ရည်ရွယ်တယ်လို့ ယူဆရပါတယ်။</p>
<p>—</p>
<p>အထက်မှာ သုံးသပ်ခဲ့တဲ့ အတိုင်း စာစုများမှာ တစ်ခုနှင့်တစ်ခု အရေးအသားမတူ တင်ပြပုံခြင်းမတူ ရည်ရွယ်ချက်ခြင်းမတူကွာခြားသော်လည်း ဖတ်လေလေ ထင်ရှားမှုလေလေဖြစ်လာတာကတော့ နောက်ခံမှ ခိုင်မာတဲ့ အန်တီစုရဲ့ သဘောထား၊ အခြေခံကျကျ တွေးခေါ်မှုနဲ့၊ အာဃာတမရှိ၊ ပုဂ္ဂိုလ်စွဲမရှိတဲ့ အလေ့အထကို တွေ့မြင်နိုင်ပြီး၊ ခိုင်မာတဲ့ ဦးတည်ချက်တစ်ခု အနေနှင့် Freedom from Fear ဆိုတဲ့ စာအုပ်ခေါင်းစဉ်နဲ့ အညီ၊ အရာရာမှာ ပြည်သူသည် မိမိ၏ တစ်နေ့တာလုပ်ဆောင်မှု၊ တစ်ဘဝစာ ရုန်းကန်မှုများကို ကြောက်ရွ့ံမှုကင်းကင်းနှင့် လုပ်ဆောင်နိုင်ရေး၊ ထို့အတွက်လိုအပ်တဲ့ ပြည်သူတွေမှ ခန့်အပ်သော၊ ပြည်သူ့ သဘောဆန္ဒကို နားထောင်ကာ ပြည်သူ့လိုအပ်ချက်များကို ဖြည့်ဆည်းပေးနိုင်သော အစိုးရတစ်ခုဖြစ်တည်ရေး အစရှိတဲ့ သဘောတွေကို တွေ့မြင်လာရမှာဖြစ်ပါတယ်။</p>
<p>—</p>
<p>ဒီစာအုပ်အဆုံးမှာတော့ အစမှာပြောခဲ့တဲ့ ကျွန်တော်သိချင်တဲ့ အချက်အလက်တွေ ကောင်းကောင်းကြီး သိခဲ့ရပါတယ်။</p>
<p>အန်တီစုရဲ့ သဘောသဘာဝ ဖြောင့်မတ်မှန်ကန်တဲ့ ပင်ကိုယ်စိတ်၊ ပြည်သူ့အရေးအတွက် ဗိုလ်ချုပ်လိုပဲ မိမိအရေးကို စတေးပြီး အများအရေး ပြည်သူ့အရေးရှေးရှုကာ ကြိုးပမ်းမှုတွေကို အားရမိတယ်။ ကျွန်တော်အနေနှင့် တစ်ခါတစ်လေမှာ မမြင်ဘူး မတွေ့ဘူးပေမယ့် အဒေါ်အရင်းတစ်ယောက်လိုပင် ခင်မင်လေးစားမိပြီး၊ မြန်မာနိုင်ငံအတွက် ဒီလို ခေါင်းဆောင်ကောင်းတစ်ယောက်ရှိရခြင်းအတွက် ဂုဏ်ယူမိပါတယ်။ ဆိုရှယ်လစ်လား၊ ကွန်မြူနစ်လား၊ ဒီမိုကရေစီလား စတဲ့ နိုင်ငံရေးဝါဒီတွေနဲ့ မိမိကိုယ်ကိုယ်ပြဌာန်းထားတဲ့ နိုင်ငံရေးသမားတစ်ယောက်မဟုတ်ပဲ၊ ပြည်သူ့အတွက် ကြိုးပမ်းနေတဲ့ ပြည့်သူ့ နိုင်ငံခေါင်းဆောင် တစ်ယောက် ဖြစ်ကြောင်းလည်း ကိုယ်တိုင်သုံးသပ်ရပါတယ်။</p>
<p>အန်တီစုကို ချစ်တယ်၊ အန်တီစုကို လေးစားပါတယ် ဆိုသူများ အနေနှင့် ဒီစာအုပ်ကို ဖတ်ပြီး အန်တီစုရဲ့ ပုဂ္ဂိုလ်စွဲကင်း၊ အဃာတကင်းတဲ့ စိတ်ဓါတ်ကို သေချာနားလည်အောင်လေ့လာ အတုယူသင့်ပါတယ်။ ဒီ့အပြင် မြန်မာနိုင်ငံသားတိုင်း မိမိ၏ ကောင်းကျိုး ဆိုးကျိုးကို တစ်နည်းတစ်လမ်းမှ သက်ရောက်မှုရှိလာနိုင်မယ့် နိုင်ငံခေါင်းဆောင် တစ်ယောက် အကြောင်းကို သိရှိနားလည်အောင် ဖတ်သင့်ပါတယ်။ အထူးသဖြင့် The Lady ရုပ်ရှင်ကို ကြည့်ကာ Hollywood ဆန်ဆန် ကြည့်ကောင်းအောင် ရိုက်ထားသော ဇာတ်ကားကိုသာ ဖြစ်ရပ်မှန်ထင်လို့ မယုံပဲ၊ တကယ့် ဖြစ်ရပ်များကို တိတိကျကျ သိရှိအောင်လေ့လာသင့်ပါတယ်။</p>
<p>စာအုပ်ထဲမှ (ဘာသာပြန်ထားတဲ့) အန်တီစုရဲ့ ရွှေတိဂုံစေတီခြေရင်းမှာ ဟောပြောခဲ့တဲ့ မိန့်ခွန်း တစ်စိတ်တစ်ပိုင်းဖြင့် နိဂုံးချုပ်ပါရစေ။</p>
<blockquote><p>May the entire people be united and disciplined. May our people always do what is in complete accord with rightful principles. May the people be free from all harm.</p></blockquote>
<p>အကယ်၍ ဒီစာအုပ်ကိုဝယ်ချင်တယ်ဆိုရင်<a href="http://www.amazon.com/gp/product/0141039493/ref=as_li_qf_sp_asin_tl?ie=UTF8&amp;tag=mmhan-20&amp;linkCode=as2&amp;camp=1789&amp;creative=9325&amp;creativeASIN=0141039493">Amazon</a> မှာဖြစ်စေ၊ <a href="http://www.bookdepository.com/Freedom-from-Fear-Aung-San-Suu-Kyi/9780141039497/?a_aid=mmhan" target="_blank">Book Depository</a> မှာဖြစ်စေ ဝယ်ယူနိုင်ပါတယ်။ Book Depository ကတော့ တစ်ကမ္ဘာလုံး ပို့ဆောင်ခမယူပဲ ပို့ပေးပေမယ့် အခုလောလောဆယ်မှာ စာအုပ်မရှိသေးတာကို တွေ့ရပါတယ်။ Ebook ကိုတော့ ဘယ်မှာမှ ကောင်းကောင်းမွန်မွန် ရောင်းတာမျိုးမတွေ့ရပါဘူး။ <a href="http://www.amazon.com/gp/product/B006X9QIK8/ref=as_li_ss_tl?ie=UTF8&amp;tag=mmhan-20&amp;linkCode=as2&amp;camp=1789&amp;creative=390957&amp;creativeASIN=B006X9QIK8">Kindle Version</a> ကိုတော့ Asia Pacific မှာမဟုတ်တဲ့ Amazon User တွေအနေနဲ့ ဝယ်ယူနိုင်ပါတယ်ခင်ဗျာ။</p>
<p>စာဖတ်သူအနေနဲ့လည်း ဖတ်ပြီးသွားပြီဆိုရင် အမြင်လေးများကို အောက်က Comment မှာ ရေးထားပေးခဲ့ပါ။</p>
